---
title: "Anche alla Maratona dles Dolomites senza glutine"
date: "2015-07-17"
categories: 
  - "gare"
tags: 
  - "bdc"
  - "celiachia"
  - "celiaco"
  - "dles"
  - "dolomites"
  - "free"
  - "gluten"
  - "glutine"
  - "maratona"
  - "senza"
coverImage: "01Maratona2013_05.jpg"
---

Da quanto ho letto in giro anche alla Maratona dles Dolomites 2015 i ristori sono stati forniti senza glutine. Ora su questa piccola accortezza ci faccio caso, mentre fino a 3 mesi fa non sapevo nemmeno cosa fosse la celiachia. Sono contento che anche nello sport si stia muovendo qualcosa, anche grazie ad ambasciatori di Castrogiovanni e Djokovic (non ho ancora capito se è celiaco o se segue solamente una dieta sena glutine) che permettono di abbattere quei muri della disinformazione e del menefreghismo e perchè no, danno un tocco di marketing a questa malattia inguaribile (almeno fino ad oggi).

Se qualcuno non sapesse cosa è la celiachia, si tratta di una intolleranza al glutine, o meglio alla proteina gliadina che è presente nel grano e in tutte le sue forme.

Questa è la definizione con parole mie, per la definizione medica vi cito questo estratto dal sito dell'associazione italiana celiachia AIC.

**Cosa è la celiachia**

La Malattia Celiaca (o Celiachia) è una infiammazione cronica dell'intestino tenue, scatenata dall'ingestione di glutine in soggetti geneticamente predisposti. La Dermatite Erpetiforme è una patologia scatenata in soggetti geneticamente predisposti dall’assunzione dietetica di glutine e caratterizzata da lesioni cutanee specifiche e distintive, che regrediscono dopo l’eliminazione del glutine dalla dieta. E’ considerata una variante della malattia celiaca, anche se molto raramente la Dermatite Erpetiforme si presenta con le caratteristiche lesioni della mucosa duodenale della celiachia

Il glutine

È la frazione proteica alcool-solubile di alcuni cereali, quali frumento, orzo e segale

Sintomi

La Celiachia è caratterizzata da un quadro clinico variabilissimo, che va dalla diarrea profusa con marcato dimagrimento, a sintomi extraintestinali, alla associazione con altre malattie autoimmuni. A differenza delle allergie al grano, la Celiachia e la Dermatite Erpetiforme non sono indotte dal contatto epidermico con il glutine, ma esclusivamente dalla sua ingestione. La Celiachia non trattata può portare a complicanze anche drammatiche, come il linfoma intestinale

Diagnosi

La celiachia può essere identificata con assoluta sicurezza attraverso la ricerca sierologica e la biopsia della mucosa duodenale in corso di duodenoscopia. Gli accertamenti diagnostici per la celiachia devono necessariamente essere eseguiti  in corso di dieta comprendente il glutine

Terapia

La dieta aglutinata è l’unica terapia disponibile per celiachia , va eseguita con rigore per tutta la vita. Introdurre il glutine a 12 piuttosto che a 6 mesi, come avviene di norma, non modifica il rischio globale pur ritardando la comparsa di celiachia; ma potrebbe ridurre il rischio di sviluppa­re questa condizione nei bambini ad alto rischio gene­tico

Da oggi in avanti vorrei aggiungere al mio sito una sorta di database di tutti i locali della mia zona che frequento abitualmente e che sono attenti o certificati per le persone celiache. Se poi mi capita di andare in trasferta meglio ancora, proverò locali che non conosco, anche se è meglio non ghettizzarsi e anzi frequentare locali senza certificazioni e sensibilizzarli sul fenomeno.
